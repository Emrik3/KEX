46-åriga Maria Eriksson hittades skjuten i Torshälla för två månader sedan – ett mord som förbryllar polisen. Nu berättar hennes mamma Ing-Marie och make Mickael för första gången om sorgen och sökandet efter en förklaring.
– Hon var mitt barn och nu har jag inte henne, det finns ingen som kan ta hennes plats, säger Marias mamma Ing-Marie Eriksson.

Den 11 december 2023 var ett datum som vände livet upp och ner för familjen. Fastighetsskötaren Maria Eriksson var på väg till jobbet när en privatperson hittade henne livlös på gång- och cykelbanan i Edvardslundsområdet i Torshälla.

Vill veta varför
Larmet kom initialt in som en cykelolycka och Maria fördes med ambulans till sjukhus. Där upptäcktes skottskador och en mordutredning inleddes.

– Det är tomt. Jag skiter i vem det är som har gjort det, jag vill bara veta varför, säger Marias make Mickael Eriksson.

Nu väljer familjen att gå ut och berätta med förhoppningen att det ska föra utredningen framåt. Polisen i Eskilstuna har ingen misstänkt och familjen står lika frågande till varför hon blev skjuten.

Levde ett vanligt liv
Enligt polisen och familjen fanns det ingen hotbild eller några kopplingar till kriminalitet. Maria levde ett vanligt liv, enligt familjen.

Åklagaren Charlotta Tanner, som leder utredningen, beskriver fallet som ett mysterium. Polisen lägger fortfarande stora resurser på utredningen och man har även genomfört resultatlösa dykningar i området i jakt på mordvapnet.

Polisen har också fått hjälp av Nationella operativa avdelningen, Noa, för att få fram en gärningsmannaprofil.

Rykten har spridits
Mickael och Ing-Marie säger att de är trötta på att det har spridits rykten på nätet och i stan. Det har varit extra jobbigt när de har sörjt Maria.

Mickael Eriksson upplever också att folk har trott att han är skyldig.

– Jag litar inte på någon i dagens läge. Polisen har talat om för mig att jag är avförd från utredningen så jag behöver inte känna att jag är skyldig längre. Men jag vet att folk pratar, säger han.

Ing-Marie berättar att Maria skulle bli mormor.

– Jag kommer aldrig att bli hel igen, säger hon.

Hör Ing-Marie och Mickael berätta om frustrationen över att inte få veta vad som har hänt i videoklippet ovanför.